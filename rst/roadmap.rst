Roadmap di evoluzione
---------------------

Lo sviluppo del DAF prevede due fasi principali:

-  *Fase 1*: Realizzazione e sperimentazione
-  *Fase 2*: Messa in produzione

La prima fase, le cui attività sono concentrate nel secondo semestre
2017, è finalizzata alla realizzazione della piattaforma tecnologica e
alla sua sperimentazione sulla base di casi d’uso individuati in
collaborazione con alcune PA selezionate. Sarà inoltre avviata una
collaborazione con il Garante della Privacy per definire le modalità
attraverso le quali le PA potranno formalizzare il rapporto con l’ente
al quale, terminata la fase di sperimentazione, sarà affidata la
gestione del DAF. In tal senso saranno anche stabilite le regole che,
nel rispetto delle norme sulla privacy, definiranno le modalità di
caricamento e di analisi dei dati sul DAF, nonché della diffusione dei
dati e dei risultati delle analisi stesse.

Nella fase successiva, che andrà a regime dopo che sarà ufficializzato
l’ente a cui sarà affidata l’operatività e l’evoluzione del DAF e
avviati gli opportuni interventi normativi, il Team Digitale ed AgID
predisporranno le procedure atte a rendere operativo quanto prodotto
durante la fase sperimentale.

Di seguito una roadmap di alto livello, redatta in base alle
informazioni e disponibilità delle PA con cui si è attualmente in
contatto, e che potrà essere soggetta a cambiamenti e integrazioni in
base ai futuri sviluppi.

-  **Entro Ottobre 2017**: sviluppo primo MVP del Dataportal e rilascio
   per user testing da parte di *community* e PA selezionate.
-  **Entro Ottobre 2017**: definizione delle PA centrali e locali
   coinvolte nella fase di sperimentazione. Si pubblicherà un elenco
   delle PA aderenti, con aggiornamento continuo.
-  **Entro Novembre 2017**: rilascio secondo MVP del Dataportal che
   recepisce indicazioni degli utenti sulla base dell'utilizzo del primo
   MVP.
-  **Entro Dicembre 2017**: Completamento onboarding delle PA coinvolte
   nella fase di sperimentazione.
-  **Entro Dicembre 2017**: Rilascio della prima release del Dataportal.
-  **Entro Dicembre 2017**: Definizione della governance a tendere del
   DAF e individuazione della PA che avrà in gestione il progetto.
-  **Da Gennaio 2018**: passaggio di consegne e training verso la PA che
   gestirà il DAF. Attivazione processo di onboarding per le PA non
   ancora aderenti al DAF, sia centrali che locali.
-  **Entro Marzo 2018**: sviluppo e rilascio dei casi d'uso elencati nel
   documento, con modalità *best effort*.
